---
template: post.html
title: Usabilità
published: true
---

### Definizione

La facilità d’uso, o usabilità, focalizza la dimensione funzionale dell’interazione tra un sistema, come un portale o un sito web, un’applicazione mobile, e l’utilizzatore. 
Il Comitato Tecnico di Ergonomia dell’International Standard Organization (www.iso.org) definisce l’usabilità come "il grado in cui un prodotto può essere usato da particolari utenti per raggiungere certi obiettivi con efficacia, efficienza, soddisfazione in uno specifico contesto d’uso" (ISO 9241-210:2010).

### Centralità della persona

L’usabilità non è una caratteristica del sistema, ma una proprietà risultante dall’interazione tra sistema e persona. È fondamentale quindi che progettazione, valutazione e funzionamento di un sistema siano guidate dall’analisi e dalla conoscenza articolata dei bisogni, delle caratteristiche degli utilizzatori e dei contesti d’uso. 

### Usabilità come costrutto misurabile

Pur essendo presenti  dimensioni soggettive e qualitative, vi sono proprietà che possono essere misurate e valutate con sistematicità e coerenza, durante la progettazione, la valutazione e la manutenzione del sistema. 

Gli standard identificano i seguenti fattori misurabili:
* l’efficacia: è il grado in cui una persona riesce a completare le operazioni richieste per raggiungere il proprio obiettivo in modo corretto e completo. 

* l’efficienza: corrisponde alla quantità di risorse che la persona spende nelle operazioni richieste per raggiungere un dato obiettivo.

* La soddisfazione soggettiva: è la dimensione più complessa da valutare e da raggiungere, poiché riguarda il livello di gratificazione che l’esperienza d’uso offre. Un sistema può funzionare molto bene ma può non bastare a rendere l’interazione confortevole e piacevole. Rientrano in questa dimensione aspetti come l’estetica, la qualità relazionale.

### Il Web

I principi generali derivati dalla progettazione di software trovano svariate aplicazioni nel mondo web, dove l’usabilità continua a essere un concetto di riferimento per migliorare la qualità dell'esperienza d’uso attraverso una navigazione chiara, contenuti comprensibili, procedure semplici, efficienti, in un gradevole contesto visivo.

Le ricerche mostrano che oggi il 73% delle persone usa internet dal proprio smartphone (Fonte: TechCrunch). Nell’88% dei casi le persone non ritornano su un sito che non funziona, (fonte: Econsultancy).  
Questi dati mostrano come l’usabilità (o la sua assenza) possa influenzare l’esito di un servizio, anche semplicemente informativo, erogato da un sistema.

<div class="lg-callout lg-callout-should">
<mark>SI DOVREBBE</mark>
Data l’importanza che l'usabilità riveste nell’interazione tra utente e applicazione web, è necessario riservare la massima attenzione alla 
progettazione orientata all'usabilità e alla relativa misurazione, mediante un processo di 
<strong>inclusione degli utenti sin dalla fase di progettazione dei servizi</strong>, secondo un modello centrato sulla persona (human-centered).
</div>

Il processo di inclusione dell’utente può essere realizzato in diverse metodologie progettuali
* Human Centered Design 
* Metodologie di co-design
* Processi di design partecipativo
* Processi di service design (secondo metodi Human-Centered)

