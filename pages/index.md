---
template: post.html
title: Per un design dei servizi della pubblica amministrazione
published: true
---
<dfn class="lg-versione-alpha" title="Versione in sviluppo da non considerarsi definitiva">versione alfa</dfn>

Il progetto **Italia Login** persegue la realizzazione di un ecosistema di informazioni e di servizi, secondo quanto previsto
dal piano di Crescita Digitale, la strategia del Governo per l’innovazione del Paese. Italia Login rappresenta 
anche un primo passo verso la definizione di un’identità coerente per la pubblica amministrazione centrale.

Si ritiene che la definizione di un’identità dei servizi della pubblica amministrazione debba passare attraverso un
processo partecipativo, affine ai principi open source cui è ispirata Italia Login, partendo dalla definizione di una 
serie di Linee guida comuni piuttosto che dalla tradizionale immagine coordinata monolitica. Tutto ciò può 
coerentemente essere perseguito attraverso la costituzione di una **comunità di designer e sviluppatori**
in grado di dare un contributo attivo e continuato su design, user experience, usabilità.

### Obiettivi

L’obiettivo è di facilitare la costituzione della comunità
[design.italia.it](http://design.italia.it) promuovendola presso gli aderenti alle associazioni 
e stimolare l’attività di condivisione 
delle migliori pratiche progettuali al fine di migliorare la consultazione dei contenuti e l’efficienza
dei servizi online presentati dalle diverse amministrazioni pubbliche e mantenere aggiornate le linee guida.

La redazione delle linee guida si fonda sulla collaborazione attiva di tutti i partecipanti. Si tratta quindi di una
costruzione dinamica di contenuti in continuo aggiornamento, grazie ai contributi condivisi di tutti coloro che
vorranno partecipare al progetto.

Attualmente, le linee guida sono state pubblicate, in versione alfa, all'indirizzo
[design.italia.it](http://design.italia.it). I testi delle linee guida 
e il codice sorgente del sito, progettato e realizzato dall'[AgID](http://www.agid.gov.it), 
sono disponibili sulla piattaforma [GitHub](http://github.com) che contiene una
serie di strumenti per favorire i commenti partecipativi e la gestione ottimale dell'evoluzione.

#### [Repository GitHub delle linee guida](https://github.com/italia-it/designer.italia.it)

### Modalità di collaborazione

Designer e programmatori hanno la possibilità di fornire i loro contributi 
in termini di scrittura di nuovo codice, commenti e segnalazioni errori.
I risultati di tale collaborazione saranno monitorabili su
[designer.italia.it](http://designer.italia.it), un sito parallelo
continuamente in evoluzione che costituirà il laboratorio dove
impostare la futura versione stabile e condivisa di design.italia.it.

Il Governo intende avvalersi della collaborazione delle più significative esperienze di design e usabilità presenti
oggi in Italia, con il coordinamento di AgID. Per questo ha richiesto la collaborazione di alcuni 
professionisti e delle seguenti associazioni:

- [AIAP, Associazione Italiana Design della Comunicazione Visiva](http://www.aiap.it)
- [SIE, Società Italiana Ergonomia e Fattori Umani](http://www.societadiergonomia.it)
- [ACM SIGCHI Italy, Special Interest Group Computer-Human Interaction](http://sigchi-italy.org/it/informazioni-generali)
- [Università Milano Bicocca - Dipartimento di Psicologia](http://www.psicologia.unimib.it/index.php)

Queste organizzazioni, tramite i loro presidenti, hanno espresso il loro interesse alla partecipazione degli obiettivi sopra
definiti in merito alla comunità dei designer e sviluppatori e delle Linee guida.
